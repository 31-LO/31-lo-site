---
image: img/blog/blog-2024-04-05.png
---

# Jak mądrze wybrać szkołę średnią

Jak mądrze wybrać szkołę średnią z poczuciem, że robisz to naprawdę dla siebie.
Poradnik dla uczniów i uczennic klas ósmych.

{/* truncate */}

Czasami można odnieść wrażenie, że rankingi szkół średnich publikowane w sieci
odzwierciedlają głównie wyniki egzaminów i olimpiad często wypracowanych przez
indywidualnych uczniów w trakcie korepetycji. Wiele szkół góruje w zestawieniach
dlatego, że przyciągają uczniów z relatywnie wyższymi wynikami i ocenami, nie
zawsze zasłużenie utrwalając swój dobry wizerunek. Taka rywalizacja w rankingach
sprawia, że szkoły skupiają się na wynikach i zmieniają edukację w kurs
przygotowujący do matur i olimpiad, często obarczony stresem i naciskiem. W tak
rozumianym kształceniu nie ma miejsca na indywidualizm, rozwój i swobodę
twórczą. Rankingi potrafią zbudować złudną wizję, że w topowej szkole będziesz
szczęśliwy lub szczęśliwa. Ale niestety, ranking nie powie Ci, czy w danej
szkole będzie Ci dobrze. Większość czynników jest losowa i nieprzekładalna na
dane statystyczne. Oto kilka wskazówek, jakie opracowaliśmy dla młodych ludzi
stojących przed wyborem szkoły średniej.

## Przyjmij chaos w swoim życiu

Zaakceptowanie przypadkowości i chaosu to bardzo ważna część dorastania.
Możliwe, że dostaniesz się do najlepszego w Krakowie liceum według rankingów,
ale nauczyciel uczący kluczowego dla Ciebie przedmiotu zachoruje i dyrektorowi
będzie przez dłuższy czas trudno znaleźć zastępstwo. Możliwe, że nauczyciel
zatrudniony na zastępstwo nie spełni Twoich oczekiwań.

Może zdarzyć się tak, że najlepszy nauczyciel w najlepszym liceum będzie akurat
przeżywać wypalenie zawodowe, depresję, albo po prostu nie będziecie się
dogadywać.

Możesz też złamać nogę albo zachorować i opuścisz dużą część lekcji. Może też
pojawić się remont dróg który utrudni Ci dojazd. A może po prostu okaże się, że
w wymarzonej szkole atmosfera nie będzie fajna albo w klasie pojawi się jedna
nieszczęśliwa i przez to złośliwa osoba. Może się okazać, że w topowej w
rankingach szkole odkryjesz niezdrową presję na naukę lub nadmierny
tradycjonalizm, który nie będzie służył Twojemu indywidualizmowi i rozwojowi.

Rozważyliśmy już czarne scenariusze, to teraz te różowe! Pamiętaj, nigdy nie
jest tak, że wszystko się sypie. Nigdy. Równie dobrze możesz trafić do szkoły w
której nie chciałeś lub nie chciałaś być, ale poznasz tam przyjaciół na całe
życie, lub nauczycieli, którzy zaskoczą Cię swoim zaangażowaniem i wiedzą.

Jedno jest pewne: w życiu nigdy nie jest tak, że wszystko idzie po naszej myśli.
Dlatego to tak ważne, byś spróbował lub spróbowała wypracować nastawienie, które
pozwoli Ci przyjąć to, że nie nad wszystkim masz kontrolę i to jest okej. Może
uszczęśliwi cię coś, o czym jeszcze nawet nie wiesz.

Jeżeli jesteś osobą dorosłą, wspieraj elastyczność ucznia lub uczennicy. Oboje
przygotujcie się na to, że w procesie rekrutacji będą wam towarzyszyć i miłe, i
nieprzyjemne niespodzianki.

## Wybieraj profil klasy, nie nazwę szkoły

Przedmioty rozszerzone nie przesądzają o tym, co będziesz zdawać na maturze.
Możesz chodzić do klasy humanistycznej i podchodzić do rozszerzonej matematyki.
Ale w takim układzie będziesz musiał lub musiała poświęcić wiele czasu
pozaszkolnego na edukację w kierunku, którego nie przewiduje program nauczania
tej klasy. Niezbędne mogą być też pieniądze na korepetytorów albo kursy, a w
międzyczasie i tak będziesz zmuszony lub zmuszona spędzać godziny na
obowiązkowych lekcjach, które nie są ci potrzebne.

Jasne, to bardzo mało prawdopodobne, że w ósmej klasie planujesz, co będziesz
zdawać na maturze, jednak aktualny stan systemu edukacyjnego w pewnym sensie
zmusza osoby nastoletnie do podejmowania takich decyzji.

Zastanów się dobrze nad tym, które przedmioty lubisz, które cię ciekawią, albo
czego uczysz się łatwiej niż pozostałych rzeczy.

## Najważniejsza osoba w szkole to dyrektor lub dyrektorka

Jest jedna osoba odpowiedzialna za zarządzanie nauczycielami, zatrudnianie
nowych osób, łatanie luk w planach lekcji, przydzielanie nauczycieli do klas,
komunikację z rodzicami: dyrektor albo dyrektorka. To do nich przychodzicie, gdy
macie problem, pomysł albo inicjatywę. Oczywiście, o ile osoba zarządzająca
szkołą przyjmuje w ogóle u siebie w gabinecie uczniów i uczennice.

Są dyrektorzy, którzy przy każdej okazji rozmawiają z uczniami na korytarzu lub
zapraszają do odwiedzin i deklarują, że ich drzwi są otwarte dla każdego członka
społeczności szkolnej.

Są też tacy, którzy jako jedyną formę komunikacji z młodzieżą używają
sztorcowanie uczniów na korytarzu.

Poszukaj informacji o dyrektorze lub dyrektorce szkoły, która Ci się podoba.
Jaka jest opinia uczniów i uczennic o tej osobie?

Ktokolwiek będzie cię uczył, to dyrektor decyduje o ewentualnej zmianie
nauczyciela lub szukaniu zastępstwa. Jeżeli pojawi się konflikt między klasą a
osobą uczącą, najpierw prosi się o pomoc wychowawcę albo wychowawczynię, a potem
właśnie dyrektora To dyrektor podejmuje decyzje w kwestiach spornych. To
dyrektor godzi się – albo nie – na wewnątrzszkolne inicjatywy uczniowskie,
pomysły nauczycieli, w oparciu o własne wartości i plany tworzy w szkole
atmosferę. Bez zgody dyrektora nie będzie w szkole działało koło filmowe ani
zajęcia pozalekcyjne i wycieczki.

Szkoła, w której dyrektor nie zachęca uczniów i nauczycieli do dodatkowych
inicjatyw, to martwa szkoła.

Mamy to szczęście, że dewizą naszego dyrektora jest: Sky is the limit!

## Wybieraj świadomie - nie kieruj się wyborami kolegów i koleżanek

Jeżeli masz przyjaciela albo przyjaciółkę, z którą pragniesz podtrzymać dobre
relacje w okresie licealnym, możecie widywać się w czasie pozaszkolnym. I będzie
to czas spędzony w sposób bardziej świadomy i wartościowy niż zwykła gadanina
między jedną a drugą lekcją. Poza tym to będzie z korzyścią dla ciebie, jeżeli w
obcym środowisku nie będziesz się zamykać w ciasnym kręgu znajomych twarzy,
tylko nauczysz się poznawać nowe osoby, wyławiać z tłumu znajomych, z którymi
warto się trzymać.

Pomyśl też o tym, że jeżeli ktoś jest towarzyski i ciekawy świata, może znaleźć
dużą przyjemność w nawiązywaniu i pogłębianiu nowych relacji. Co, jeżeli
wybierzesz jakąś szkołę głównie po to, żeby trzymać się z kimś, kogo dobrze
znasz, a ta osoba będzie wolała spędzać czas z nowymi znajomymi?

W wybieraniu nowej szkoły naradzasz się z rodziną, rodzeństwem, znajomymi, ale
gdy przyjdzie co do czego, tak naprawdę zawsze jesteś w jej wyborze sam lub
sama. Pójście do szkoły średniej „za koleżanką” czy „za kolegą” to w pewnym
sensie ucieczka od faktu, że przez niektóre doświadczenia po prostu trzeba
przejść samemu.

W sensie emocjonalnym cały ciężar stresu i radości ze zmian spoczywa na twoich
własnych barkach.

To ty będziesz radzić sobie z aklimatyzacją w nowym środowisku, z wybieraniem
nowych znajomych i – być może – zmienianiem rzeczywistości szkolnej, w której
się znajdziesz.

## Gdziekolwiek się znajdziesz, masz na to miejsce wpływ

Proces rekrutacji sprzyja narastaniu u młodych osób poczucia bezradności i
zagubienia. Być może czujesz, że nie masz wpływu na to, co się z tobą stanie, i
jesteś zdany lub zdana na innych – egzaminatorów, wyniki, punkty, nowe
środowisko.

To nie jest cała prawda. Prawda jest taka, że jesteś w stanie poznać ciekawych
ludzi w swojej przyszłej klasie i poza nią, jesteś też w stanie podtrzymywać
dobre relacje ze znajomymi spoza niej, choćby ze znajomymi z podstawówki.

Jesteś też w stanie kształtować środowisko swojej szkoły.

Pamiętaj, że rzeczywistość się zmienia i wszyscy codziennie ją współtworzymy.
Każdego dnia swoimi wypowiedziami i zachowaniem współtworzysz środowisko
szkolne, decydujesz o tym, kto się będzie w nim czuł bezpiecznie, fajnie,
wygodnie. Reaguj na sytuacje, które cię zaniepokoją, a przemocowych rówieśników
czy pracowników szkoły zgłaszaj do wychowawcy lub dyrektora. Jeśli czujesz się
przy tym niepewnie, poproś o pomoc rodzica.

Częściowo sam lub sama odpowiadasz za jakość lekcji, na które przychodzisz.
Jeżeli dopadnie cię depresja, z którą nie zgłosisz się do rodziców, psychologa
czy psychiatry, niewiele wiedzy wyniesiesz z zajęć, choćby prowadził je
najlepszy nauczyciel. I odwrotnie – przy solidnych przygotowaniach w domu więcej
zrozumiesz z kolejnych tematów a nauczyciel pokieruje Twoim rozwojem i Cię w nim
wesprze.

Budowanie samodzielności i sprawczości to wielkie wyzwanie – być może zbyt
wielkie dla młodej osoby, szczególnie jeśli jest z natury wyjątkowo wrażliwa,
nieśmiała albo ma swoje całkowicie pozaszkolne problemy. Jednak jeśli ci się
uda, zyskasz poczucie pewności siebie i będzie ci łatwiej osiągać swoje cele.
Dlatego trzymamy kciuki, by się udało.

Po nowej szkole rozglądaj się z uwagą i staraj się nie przejmować tym, na co nie
masz wpływu, oraz zmieniać świat na lepsze tam, gdzie możesz coś zmienić. Zawsze
można coś zmienić.

Kilka dodatkowych uwag:

- https://zawodometr.pl/
