REGULAMIN I ORDYNACJA WYBORCZA SU XXXI LICEUM OGÓLNOKSZTAŁCĄCEGO IM. ROMANA
INGARDENA

### Rozdział I: POSTANOWIENIA OGÓLNE

#### § 1

Samorząd Uczniowski tworzą wszyscy uczniowie XXXI Liceum
Ogólnokształcącego im. Romana Ingardena w Krakowie należącego do Zespołu Szkół
nr 13 w Krakowie.

#### § 2

Samorząd Uczniowski, działający w XXXI Liceum Ogólnokształcącym im. Romana
Ingardena w Krakowie, zwany dalej SU, działa na podstawie Ustawy o systemie
oświaty z dn. 14 XII 2016 r. (Dz.U. z 2016 r. poz. 59), Statutu XXXI
Liceum Ogólnokształcącym im. Romana Ingardena w Krakowie oraz niniejszego
Regulaminu.

### Rozdział II: CELE DZIAŁALNOŚCI SU

#### § 3

Do głównych celów działalności SU należą:

1. Kształtowanie postaw samorządności i współodpowiedzialności za społeczność
   szkolną poprzez angażowanie uczniów w
   procesy
   decyzyjne.
2. Artykułowanie i reprezentowanie stanowiska oraz interesów społeczności
   uczniowskiej wobec Dyrektora, Rady
   Pedagogicznej
   i Rady Rodziców w duchu dialogu i partnerstwa.
3. Ochrona praw i godności ucznia oraz dbanie o ich respektowanie w życiu
   szkoły, w tym upowszechnianie wiedzy na ich
   temat.
4. Inicjowanie i wspieranie działań rozwijających pasje, talenty i integrację
   uczniów poprzez organizację życia
   kulturalnego, sportowego, naukowego i społecznego.
5. Tworzenie przestrzeni dla uczniowskich inicjatyw oraz wspieranie realizacji
   pomysłów zgłaszanych przez społeczność
   szkolną dla wspólnego dobra.

### Rozdział III: OPIEKUN SU

#### § 4

Opiekę nad pracą SU sprawuje Opiekun SU wybierany na kadencję trwającą 3 lata.

#### § 5

Opiekuna SU wybiera ogół uczniów w szkole. Wybory Opiekuna SU są równe, tajne,
bezpośrednie, powszechne. Prawo kandydowania przysługuje wszystkim nauczycielom.

#### § 6

Opiekun SU wspomaga jego działalność poprzez:

1. wsparcie SU w sprawach merytorycznych i organizacyjnych,
2. inspirowanie uczniów do działania,
3. pośredniczenie w relacjach SU z Dyrektorem oraz Radą Pedagogiczną.

### Rozdział IV: ORGANY SU - KOMPETENCJE, ZADANIA, STRUKTURA.

#### § 7

Do wybieralnych organów SU należą:

1. Przewodniczący Samorządu Uczniowskiego - organ wykonawczy.
2. Rada Samorządów Klasowych - organ uchwałodawczy i opiniodawczy.
3. Zarząd Samorządu Uczniowskiego - organ wspomagający Przewodniczącego SU.

Kadencja organów SU trwa od ich zaprzysiężenia do momentu przekazania urzędu
nowemu SU. Funkcji Przewodniczącego SU nie można łączyć z funkcją
przedstawiciela w Radzie Samorządów Klasowych oraz inną funkcją członka Zarządu
SU.

#### § 8

Przewodniczący SU:

1. kieruje pracą Zarządu SU,
2. nominuje kandydatów na członków Zarządu SU i przedstawia ich do zatwierdzenia
   Radzie Samorządów Klasowych,
3. reprezentuje SU wobec Dyrektora szkoły, Rady Pedagogicznej, Rady Rodziców
   oraz innych organizacji,
4. Pełni funkcję koordynacyjno-doradczą podczas obrad RSK.
5. przedstawia uczniom, Dyrektorowi, Radzie Pedagogicznej, Radzie Rodziców plan
   pracy Zarządu SU oraz sprawozdanie końcowe z działalności SU,
6. zwołuje i przewodniczy zebraniom Zarządu SU oraz Rady Samorządów Klasowych,
7. podczas każdego z zebrań Zarządu SU oraz Rady Samorządów Klasowych może
   wskazać osobę sporządzającą notatkę z obrad, która zostaje dodana do archiwum
   dokumentacji SU.
8. W przypadku nieobecności Przewodniczącego SU jego obowiązki pełni wyznaczony
   na pierwszym posiedzeniu RSK Wiceprzewodniczący SU.

#### § 9

Rada Samorządów Klasowych (RSK):

1. Radę Samorządów Klasowych, zwaną dalej RSK, tworzą przedstawiciele samorządów
   wszystkich klas w szkole.
2. RSK jest wyrazicielem woli wszystkich uczniów szkoły po wcześniejszym
   zapoznaniu się z wolą klasy.
3. W skład RSK z każdej klasy wchodzą:
    1. Przewodniczący klasy,
    2. Wiceprzewodniczący klasy,
    3. Skarbnik klasy.
4. Członkowie samorządów klasowych są wybierani w wewnętrznych, klasowych
   głosowaniach organizowanych i nadzorowanych przez wychowawcę danej klasy.
5. W przypadku nieobecności członka RSK na posiedzeniu może on wyznaczyć na
   swoje miejsce zastępstwo (jedna osoba na jednego nieobecnego członka), o czym
   jest zobowiązany poinformować Przewodniczącego SU przed rozpoczęciem
   posiedzenia Rady.
6. Obrady Rady Samorządów Klasowych zwoływane są przez Przewodniczącego SU
   lub na żądanie co najmniej połowy członków RSK.
7. Obrady RSK odbywać się muszą przynajmniej raz na półrocze.

#### § 10

Do obowiązków Rady Samorządów Klasowych należy:

1. uczestnictwo w pracach Rady Samorządów Klasowych i realizacja celów SU,
2. troska o wysoki poziom organizacyjny i dobrą atmosferę podczas pracy SU,
3. włączanie uczniów w ogólnoszkolne działania Zarządu SU.

#### § 11

Do kompetencji Rady Samorządów Klasowych należy:

1. współpraca z Zarządem SU i Opiekunem SU,
2. zatwierdzanie kandydatów na członków Zarządu SU, nominowanych przez
   Przewodniczącego SU,
3. opiniowanie planu działań i konkretnych inicjatyw Zarządu SU,
4. zgłaszanie propozycji działań dla Zarządu SU,
5. kontrolowanie zgodności działań Zarządu SU z niniejszym Regulaminem oraz
   Statutem Szkoły,
6. rozpatrywanie i opiniowanie semestralnych i rocznych sprawozdań
   Przewodniczącego SU z działalności SU i innych spraw wniesionych przez
   członków Zarządu SU pod obrady.

#### § 12

1. Zarząd Samorządu Uczniowskiego, zwany dalej Zarządem SU, jest powoływany w
   celu wspierania Przewodniczącego SU w realizacji jego zadań.
   W skład Zarządu SU wchodzą obligatoryjnie:
    1. Przewodniczący SU,
    2. Wiceprzewodniczący SU,
    3. Rzecznik Praw Ucznia.
2. Zarząd SU może zostać poszerzony o dodatkowe, opcjonalne stanowiska w celu
   efektywnej realizacji zadań. W szczególności:
    1. Na wniosek Przewodniczącego SU mogą zostać powołani Sekretarz i Skarbnik.
    2. Przewodniczący SU może również wnioskować o utworzenie Sekcji – stałych
       lub projektowych zespołów zadaniowych, odpowiedzialnych za konkretne
       obszary działalności (np. sekcja ds. komunikacji, organizacji, promocji,
       wolontariatu).
    3. Utworzenie każdej Sekcji oraz nominacja kandydata na stanowisko
       Kierownika Sekcji wymaga zatwierdzenia przez RSK w głosowaniu.
    4. Kierownik Sekcji staje się członkiem Zarządu SU.
3. Kandydatów na wszystkie (poza Przewodniczącym) stanowiska w Zarządzie
   nominuje Przewodniczący SU, a zatwierdza ich RSK w głosowaniu. Szczegółowa
   procedura została określona w ROZDZIAŁ V, Część D: Tryb Powoływania Zarządu
   Samorządu Uczniowskiego.

#### § 13

Do kompetencji Zarządu SU należy:

1. koordynowanie, inicjowanie i organizowanie działań uczniowskich,
2. opracowanie rocznego planu działania SU,
3. identyfikacja potrzeb uczniów i odpowiadanie na te potrzeby,
4. przedstawianie Dyrektorowi, Radzie Pedagogicznej, Radzie Rodziców wniosków,
   opinii, sugestii członków SU.

Obrady Zarządu SU zwoływane są przez
Przewodniczącego Zarządu SU lub na żądanie co najmniej połowy członków
Zarządu SU lub Opiekuna SU przynajmniej raz w miesiącu.

#### § 13a

Do kompetencji Rzecznika Praw Ucznia należy:

1. przyjmowanie i rozpatrywanie skarg i wniosków od uczniów w sprawach
   dotyczących podejrzenia naruszenia ich praw;
2. podejmowanie, na prośbę ucznia, interwencji i mediacji w sprawach spornych;
3. badanie zasadności skarg i występowanie w obronie ucznia, którego prawa
   zostały naruszone;
4. reprezentowanie ucznia, za jego zgodą, przed organami szkoły, w tym
   Dyrektorem i Radą Pedagogiczną, z wnioskiem o rozwiązanie zgłoszonej sprawy;
5. prowadzenie działalności informacyjnej i edukacyjnej w zakresie praw i
   obowiązków ucznia.

#### § 14

Do obowiązków członków Zarządu SU należy:

1. uczestnictwo w pracach Zarządu SU i realizacja celów SU,
2. stosowanie się w swojej działalności do wytycznych Dyrektora,
3. uwzględnianie w swojej działalności potrzeb uczniów,
4. troska o wysoki poziom organizacyjny i dobrą atmosferę podczas pracy SU,
5. włączanie uczniów w ogólnoszkolne działania Zarządu SU.

#### § 14a

Do obowiązków Rzecznika Praw Ucznia należy:

1. kierowanie się w swojej działalności zasadami **bezstronności, poufności,
   dobrowolności** i poszanowania dobra wszystkich stron konfliktu;
2. posiadanie i stałe aktualizowanie wiedzy na temat praw i obowiązków ucznia,
   wynikających ze Statutu Szkoły oraz innych obowiązujących przepisów;
3. zachowanie w tajemnicy informacji uzyskanych w toku prowadzenia sprawy, chyba
   że uczeń, którego sprawa dotyczy, wyrazi zgodę na ich ujawnienie.

#### § 15

Podział obowiązków i zadań w poszczególnych obszarach (sekcjach) działań stałych
członków Zarządu SU zostaje ustalony na pierwszym posiedzeniu Zarządu.

#### § 16

1. Organy SU, w tym RSK, podejmują decyzje zwykłą większością głosów w obecności
   co najmniej połowy członków uprawnionych do głosowania.
2. Decyzje organów SU mogą być uchylone przez Dyrektora szkoły, gdy są sprzeczne
   z prawem lub statutem szkoły.

### ROZDZIAŁ V: ORDYNACJA WYBORCZA

#### Część A: Postanowienia Ogólne

#### § 17

1. Niniejsza ordynacja określa tryb wyboru i powoływania organów Samorządu
   Uczniowskiego (SU), którymi są:
    1. Przewodniczący Samorządu Uczniowskiego,
    2. Rada Samorządów Klasowych,
    3. Zarząd Samorządu Uczniowskiego,
    4. Opiekun Samorządu Uczniowskiego.
2. Wybory **Przewodniczącego SU** oraz **Opiekuna SU** są powszechne, równe,
   bezpośrednie i odbywają się w głosowaniu
   tajnym.
3. Członkowie **Rady Samorządów Klasowych** wybierani są w wyborach klasowych.
4. Członkowie **Zarządu SU** są powoływani w trybie nominacji i zatwierdzenia.

#### § 18

Coroczne wybory powszechne na stanowisko Przewodniczącego SU oraz, we właściwym
roku, na Opiekuna SU, odbywają się na początku roku szkolnego zgodnie z
harmonogramem określonym w § 19a.

#### § 19

1. Za przygotowanie i przeprowadzenie wyborów powszechnych na stanowisko
   Przewodniczącego SU oraz Opiekuna SU odpowiada Uczniowska Komisja Wyborcza
   (UKW).
2. UKW składa się z co najmniej 8 uczniów, rekrutujących się spośród chętnych,
   którzy w danym roku szkolnym nie kandydują na stanowisko Przewodniczącego SU.
   Członkowie UKW powinni pochodzić z różnych klas, aby zapewnić
   reprezentatywność.
3. Skład UKW jest ogłaszany przez ustępującego Przewodniczącego SU, w
   porozumieniu z Opiekunem SU, co najmniej 3 tygodnie przed wyznaczonym
   terminem wyborów.
4. **Członkowie UKW są zobowiązani do zachowania pełnej bezstronności** w
   trakcie całego procesu wyborczego.
5. Do zadań UKW należy w szczególności:
    1. ogłoszenie harmonogramu wyborów,
    2. przyjmowanie i weryfikacja formalna zgłoszeń od kandydatów na
       Przewodniczącego SU oraz na Opiekuna SU,
    3. ogłoszenie ostatecznej listy kandydatów dopuszczonych do wyborów,
    4. nadzór nad przebiegiem kampanii wyborczej i reagowanie na ewentualne
       naruszenia,
    5. przygotowanie i przeprowadzenie głosowania, w tym przygotowanie kart do
       głosowania, list wyborców i lokalu wyborczego,
    6. obliczenie głosów, sporządzenie protokołu z wynikami wyborów i ich
       niezwłoczne ogłoszenie,
    7. rozpatrywanie skarg i protestów wyborczych.
6. Członkowie UKW w dniu wyborów są zwolnieni z zajęć lekcyjnych, które kolidują
   z czasem pełnienia przez nich obowiązków wyborczych.

#### § 19a

1. Proces wyborczy i powoływanie nowych organów SU odbywa się corocznie na
   początku roku szkolnego według następującego, stałego harmonogramu:

   **ETAP I - PRZYGOTOWANIE I REJESTRACJA (Wrzesień)**

    1. **Do końca 3. tygodnia września:** Wychowawcy klas przeprowadzają wybory
       do samorządów klasowych i przekazują składy Opiekunowi SU, tworząc tym
       samym nową Radę Samorządów Klasowych (zgodnie z § 28).

    2. **Do końca 3. tygodnia września:** Ustępujący Przewodniczący SU, w
       porozumieniu z Opiekunem SU, powołuje i ogłasza skład Uczniowskiej
       Komisji Wyborczej (UKW).

    3. **Niezwłocznie po powołaniu, najpóźniej do 25 września:** UKW ogłasza
       dokładny dzień wyborów powszechnych oraz przyjmuje zgłoszenia kandydatów
       na
       Przewodniczącego SU oraz (właściwego roku) na Opiekuna SU.

    4. **Do końca 4. tygodnia września:** Zamyka się przyjmowanie zgłoszeń.
       Kandydaci na Przewodniczącego składają listy z podpisami poparcia
       (zgodnie z § 21).

   **ETAP II - KAMPANIA I GŁOSOWANIE (Przełom września i października)**

    5. **W ciągu 2 dni roboczych od zamknięcia rejestracji:** UKW weryfikuje
       zgłoszenia i publikuje ostateczną listę kandydatów.

    6. **Od dnia ogłoszenia listy kandydatów do dnia poprzedzającego wybory:**
       Trwa kampania wyborcza.

    7. **Najpóźniej do 10 października:** Odbywa się dzień wyborów. Głosowanie
       jest tajne i powszechne.

    8. **Niezwłocznie po zakończeniu głosowania:** UKW liczy głosy i ogłasza
       oficjalne wyniki wyborów.

   **ETAP III - DZIAŁANIA POWYBORCZE (Październik)**

    9. **W ciągu 3 dni roboczych od ogłoszenia wyników:** W przypadku remisu,
       UKW organizuje drugą turę wyborów (zgodnie z § 26b).

    10. **W ciągu 14 dni od ogłoszenia ostatecznych wyników:** Nowo wybrany
        Przewodniczący SU zwołuje pierwsze posiedzenie Rady Samorządów
        Klasowych.

    11. **W ciągu 30 dni od ogłoszenia ostatecznych wyników:** Musi zostać
        powołany cały skład Zarządu SU (Wiceprzewodniczący, Rzecznik Praw Ucznia
        i
        inni członkowie), zgodnie z procedurą opisaną w § 29.

2. Szczegółowy harmonogram na dany rok, zawierający konkretne daty, jest
   publikowany przez UKW zgodnie z pkt. 1.3.
3. W uzasadnionych przypadkach, takich jak dni ustawowo wolne od zajęć,
   wydarzenia ogólnoszkolne kolidujące z procesem wyborczym lub inne ważne
   przyczyny organizacyjne, Uczniowska Komisja Wyborcza w porozumieniu z
   Opiekunem SU ma prawo do modyfikacji terminów określonych w niniejszym
   harmonogramie.
    1. O każdej zmianie i jej przyczynach UKW jest zobowiązana niezwłocznie
       poinformować społeczność szkolną w sposób publicznie przyjęty (np. na
       tablicy
       ogłoszeń, bezpośrednio lub przez dziennik elektroniczny).
    2. Modyfikacja harmonogramu musi respektować podstawowe zasady ordynacji, w
       szczególności zapewniać kandydatom odpowiedni czas na rejestrację i
       prowadzenie kampanii wyborczej, zachowując proporcje między
       poszczególnymi
       etapami.

#### Część B: Wybory Przewodniczącego Samorządu Uczniowskiego i Opiekuna Samorządu Uczniowskiego

#### § 20

1. Czynne prawo wyborcze (prawo do głosowania) w wyborach na Przewodniczącego SU
   posiadają wszyscy uczniowie szkoły.
2. Bierne prawo wyborcze (prawo do kandydowania) w wyborach na Przewodniczącego
   SU posiada każdy uczeń szkoły.

#### § 21

1. Kandydat na Przewodniczącego SU musi złożyć do UKW listę zawierającą co
   najmniej 10 podpisów poparcia, zebranych od uczniów z co najmniej 3 różnych
   klas.
2. Listy z podpisami kandydaci składają do UKW w terminie określonym w
   harmonogramie wyborczym w § 19a.
3. Po weryfikacji zgłoszeń UKW niezwłocznie publikuje ostateczną listę
   kandydatów, co uprawnia ich do rozpoczęcia kampanii wyborczej.

#### § 22

1. Bierne prawo wyborcze w wyborach na Opiekuna SU posiada każdy nauczyciel
   szkoły.
2. Czynne prawo wyborcze w wyborach na Opiekuna SU posiadają wszscy uczniowie
   szkoły.
3. Nauczyciele chętni do pełnienia funkcji Opiekuna SU zgłaszają swoją
   kandydaturę do UKW w terminie przez nią wyznaczonym.
4. Wybory na stanowisko Opiekuna SU przeprowadza się łącznie z wyborami na
   Przewodniczącego SU. Do ich przeprowadzenia stosuje się odpowiednio przepisy
   niniejszej ordynacji, w szczególności dotyczące przebiegu kampanii,
   głosowania i liczenia głosów, z wyłączeniem § 20 oraz § 21, które regulują
   wyłącznie zasady kandydowania na Przewodniczącego SU.

#### § 23

Kampania wyborcza trwa od dnia ogłoszenia listy kandydatów przez UKW do dnia
poprzedzającego wybory. Prowadzenie kampanii w dniu wyborów jest zabronione
(cisza wyborcza). Prowadząc kampanię wyborczą kandydaci nie mogą naruszać
dobrego imienia innych osób ani wykorzystywać szkolnej infrastruktury bez zgody
Dyrektora szkoły.

#### § 24

Zasady przeprowadzenia wyborów są następujące:

1. Wybory odbywają się w wyznaczonym przez Uczniowską Komisję Wyborczą (UKW)
   terminie, w godzinach umożliwiających wszystkim uczniom oddanie głosu (np. w
   czasie przerw oraz w wyznaczonym czasie przed i po lekcjach).
2. Głosowanie odbywa się w specjalnie na ten cel wyznaczonym i przygotowanym
   pomieszczeniu (lokalu wyborczym), które gwarantuje tajność głosowania.
3. W lokalu wyborczym przez cały okres trwania wyborów znajduje się co najmniej
   dwóch członków UKW, opieczętowane karty do głosowania, listy wyborców oraz
   zaplombowana urna wyborcza.
4. UKW przygotowuje listy wyborców na podstawie aktualnej listy uczniów szkoły.
   Na liście przy każdym uczniu znajduje się miejsce na jego odręczny podpis.
5. Przed rozpoczęciem głosowania UKW przygotowuje karty do głosowania w liczbie
   odpowiadającej liczbie uczniów uprawnionych do głosowania. Każda karta do
   głosowania musi być opatrzona pieczęcią szkoły.
6. Na karcie do głosowania umieszczone są dwie oddzielne listy kandydatów w
   kolejności alfabetycznej:
    1. lista kandydatów na **Przewodniczącego Samorządu Uczniowskiego**,
    2. lista kandydatów na **Opiekuna Samorządu Uczniowskiego**.
7. Głosowanie odbywa się poprzez:
    1. stawienie się w lokalu wyborczym,
    2. okazanie członkowi UKW legitymacji szkolnej w celu weryfikacji
       tożsamości,
    3. złożenie podpisu na liście wyborców i pobranie jednej karty do
       głosowania,
    4. udanie się do miejsca zapewniającego tajność, wypełnienie karty i
       wrzucenie jej do urny.
8. Głos jest ważny, jeśli wyborca postawi znak „X” (co najmniej dwie linie
   przecinające się w obrębie kratki) w kratce przy nazwisku
   **jednego kandydata** na Przewodniczącego SU oraz/lub **jednego kandydata**
   na Opiekuna SU.
9. Głos w danej części karty (dotyczącej wyboru Przewodniczącego lub Opiekuna)
   uznaje się za nieważny, jeżeli:
    1. postawiono znak „X” przy więcej niż jednym nazwisku,
    2. nie postawiono znaku „X” przy żadnym nazwisku.
10. Nieważność głosu w jednej części karty (np. w wyborach na Opiekuna) nie
    powoduje nieważności głosu w drugiej części (np. w wyborach na
    Przewodniczącego), o ile ta druga część została wypełniona prawidłowo. Karta
    całkowicie pusta jest w całości nieważna.

#### § 25

Liczenie głosów odbywa się według poniższej procedury:

1. Niezwłocznie po zakończeniu głosowania członkowie UKW komisyjnie otwierają
   urnę wyborczą i przeliczają znajdujące się w niej karty do głosowania.
2. Liczbę kart wyjętych z urny porównuje się z liczbą podpisów złożonych na
   liście wyborców. Ewentualne rozbieżności odnotowuje się w protokole.
3. Następnie UKW przystępuje do liczenia głosów, oddzielnie dla wyborów na
   Przewodniczącego SU i oddzielnie dla wyborów na Opiekuna SU, segregując karty
   na głosy ważne i nieważne zgodnie z zasadami określonymi w § 24.
4. Uznanie głosu za nieważny wymaga jednomyślnej zgody wszystkich członków UKW
   obecnych przy liczeniu głosów.
5. Z przebiegu liczenia głosów UKW sporządza protokół, który zawiera co najmniej
   następujące informacje:
    1. datę i miejsce głosowania,
    2. liczbę uczniów uprawnionych do głosowania (wg listy wyborców),
    3. liczbę uczniów, którzy wzięli udział w głosowaniu (wg liczby podpisów na
       liście),
    4. liczbę wyjętych z urny kart do głosowania,
    5. liczbę kart nieważnych (np. nieopieczętowanych) i ważnych,
    6. w odniesieniu do wyborów na **Przewodniczącego SU**:
        - liczbę głosów ważnych,
        - liczbę głosów nieważnych,
        - liczbę głosów ważnych oddanych na poszczególnych kandydatów.
    7. w odniesieniu do wyborów na **Opiekuna SU**:
        - liczbę głosów ważnych,
        - liczbę głosów nieważnych,
        - liczbę głosów ważnych oddanych na poszczególnych kandydatów.
6. Protokół podpisują wszyscy członkowie UKW obecni przy liczeniu głosów.
7. Wyniki wyborów, wraz z informacją o tym, kto został **Przewodniczącym
   Samorządu Uczniowskiego** oraz **Opiekunem Samorządu Uczniowskiego**, UKW
   niezwłocznie podaje do publicznej wiadomości poprzez ogłoszenie na szkolnej
   tablicy informacyjnej oraz na stronie internetowej szkoły.

#### § 26

Osoba z największą liczbą głosów zostaje Przewodniczącym Samorządu
Uczniowskiego. Opiekunem Samorządu Uczniowskiego zostaje nauczyciel,
który otrzymał największą liczbę głosów.

#### § 26a

1. W przypadku uzyskania równej, najwyższej liczby głosów przez dwóch lub więcej
   kandydatów na dane stanowisko (Przewodniczącego SU lub Opiekuna SU),
   Uczniowska Komisja Wyborcza (UKW) ogłasza konieczność przeprowadzenia drugiej
   tury wyborów.
2. Druga tura wyborów odbywa się w terminie do 3 dni roboczych od dnia
   ogłoszenia wyników pierwszej tury, z udziałem wyłącznie tych kandydatów,
   którzy uzyskali równą liczbę głosów. Zasady głosowania pozostają takie same
   jak w pierwszej turze.
3. Jeżeli druga tura wyborów również nie przyniesie rozstrzygnięcia (wynik
   ponownie będzie remisowy), ostatecznego wyboru dokonuje Rada Samorządów
   Klasowych (RSK) na specjalnie zwołanym w tym celu posiedzeniu, w drodze
   głosowania tajnego. Zwycięzcą zostaje kandydat, który uzyskał zwykłą
   większość głosów członków RSK.

#### § 27

Kadencja Przewodniczącego i Zarządu Samorządu Uczniowskiego trwa od dnia
ogłoszenia wyników wyborów do dnia ogłoszenia wyników kolejnych wyborów.

#### Część C: Wybory do Rady Samorządów Klasowych (RSK)

#### § 28

1. Członkowie Rady Samorządów Klasowych (Przewodniczący, Wiceprzewodniczący i
   Skarbnik) wybierani są w każdej klasie w odrębnych, tajnych wyborach.
2. Wybory w klasach odbywają się w terminie określonym w harmonogramie wyborczym
   w § 19a.
3. Wyniki wyborów klasowych wychowawcy przekazują niezwłocznie Opiekunowi SU.

#### Część D: Tryb Powoływania Zarządu Samorządu Uczniowskiego

#### § 29

1. Nowo wybrany Przewodniczący Samorządu Uczniowskiego jest zobowiązany, w
   terminie 14 dni od dnia ogłoszenia wyników wyborów, zwołać pierwsze
   posiedzenie Rady Samorządów Klasowych w celu powołania Zarządu SU.

2. Procedura powoływania Zarządu opiera się na następujących zasadach:
    1. **Nominacja:** Przewodniczący SU nominuje kandydatów na poszczególne
       stanowiska w Zarządzie, jasno określając ich obowiązki oraz
       uprawnienia. Przewodniczący może wybrać dowolną liczbę osób, ale
       wymagane są następujące stanowiska: Wiceprzewodniczący SU oraz
       Rzecznik Praw Ucznia. Kandydatem może zostać każdy uczeń szkoły,
       o ile wyrazi na to zgodę.
    2. **Zatwierdzenie:** Rada Samorządów Klasowych głosuje nad zatwierdzeniem
       każdej przedstawionej kandydatury oddzielnie. Głosowanie w sprawach
       personalnych jest co do zasady tajne.
    3. **Powołanie:** Kandydat zostaje powołany na stanowisko w Zarządzie z
       chwilą uzyskania akceptacji RSK.

3. Do zatwierdzenia kandydata i jego powołania na stanowisko wymagane jest
   uzyskanie zwykłej większości głosów przy obecności co najmniej połowy
   członków RSK uprawnionych do głosowania (kworum).

4. W przypadku nieuzyskania przez nominowanego kandydata wymaganej większości
   głosów, stosuje się następującą procedurę:
    1. Zainteresowani członkowie RSK mają prawo uzasadnić swoją decyzję,
       wyrazić swoje oczekiwania względem osoby na to stanowisko oraz
       podać przyczyny braku zgody na propozycję Przewodniczącego SU.
    2. Przewodniczący SU ma prawo bezzwłocznie, na tym samym posiedzeniu,
       przedstawić nowego kandydata do zatwierdzenia.
    3. W przypadku, gdy Przewodniczący SU nie skorzysta z tego prawa lub jego
       kolejny kandydat również nie uzyska wymaganej większości, prawo do
       zgłaszania kandydatów przechodzi na członków RSK.
    4. Kandydatury zgłoszone przez członków RSK („z sali”) poddawane są pod
       głosowanie.
    5. Jeżeli żaden z kandydatów przedstawionych w powyższym trybie nie zostanie
       zatwierdzony na bieżącym posiedzeniu, Przewodniczący SU zwołuje kolejne
       posiedzenie w tym celu w terminie nie późniejszym niż 7 dni.

5. Cały skład Zarządu, obejmujący co najmniej stanowiska obowiązkowe, powinien
   zostać powołany w terminie do 30 dni od dnia wyborów Przewodniczącego SU. W
   przypadku niedotrzymania tego terminu, Opiekun SU w porozumieniu z Dyrektorem
   Szkoły podejmuje działania mediacyjne.

#### Część E: Postanowienia końcowe

#### § 30

1. Mandat **Przewodniczącego SU** oraz **członka Zarządu SU** wygasa w
   przypadku:
    1. pisemnej rezygnacji złożonej na ręce Opiekuna SU,
    2. ukończenia nauki w szkole lub skreślenia z listy uczniów,
    3. upływu kadencji.

2. Mandat **Opiekuna SU** wygasa w przypadku:
    1. pisemnej rezygnacji,
    2. ustania stosunku pracy w szkole,
    3. upływu kadencji,
    4. odwołania przez Dyrektora Szkoły.

3. W przypadku wygaśnięcia mandatu w trakcie trwania kadencji, stosuje się
   następujące procedury:
    1. **W przypadku wygaśnięcia mandatu członka Zarządu SU** (innego niż
       Przewodniczący), nowego członka powołuje się na zwolnione stanowisko w
       trybie
       określonym w § 29 niniejszego regulaminu.
    2. **W przypadku wygaśnięcia mandatu Przewodniczącego SU**, jego obowiązki
       tymczasowo przejmuje Wiceprzewodniczący SU.
        - Jeżeli do końca kadencji pozostało mniej niż 4 miesiące,
          Wiceprzewodniczący
          pełni funkcję Przewodniczącego do czasu przeprowadzenia nowych,
          corocznych
          wyborów.
        - Jeżeli do końca kadencji pozostało więcej niż 4 miesiące, w terminie
          30 dni należy przeprowadzić wybory uzupełniające. Za ich organizację
          odpowiada **Uczniowska Komisja Wyborcza**, powołana w tym celu przez
          p.o. Przewodniczącego w porozumieniu z Opiekunem SU.
    3. **W przypadku wygaśnięcia mandatu Opiekuna SU**, jego obowiązki
       tymczasowo pełni Dyrektor Szkoły lub wskazany przez niego nauczyciel.
       Wybory
       uzupełniające na stanowisko Opiekuna należy przeprowadzić w terminie 30
       dni. Za ich organizację i przeprowadzenie odpowiada
       **Uczniowska Komisja Wyborcza**, powołana w tym celu przez
       Przewodniczącego SU.

### Rozdział VI: POSTANOWIENIA KOŃCOWE - TECHNICZNE

#### § 31

1. Zmiany Regulaminu SU mogą być dokonywane podczas wspólnych obrad Rady
   Samorządów Klasowych i Zarządu SU.
2. Wniosek o zmianę Regulaminu może złożyć Przewodniczący SU, Opiekun SU,
   Dyrektor Szkoły lub co najmniej połowa członków Zarządu SU lub Rady
   Samorządów Klasowych. Uchwała o zmianie Regulaminu wchodzi w życie po upływie
   2 tygodni od daty jej podjęcia.
3. Regulamin w pierwotnej wersji został uchwalony przez Komitet Założycielski SU
   w dn. 31 października 2019 r. i wszedł w życie z dn. 12 listopada 2019 r.
4. Zmiany do niniejszego regulaminu, na wniosek Przewodniczącego Samorządu
   Uczniowskiego, Zarządu SU i Rady Samorządów Klasowych, zostały uchwalone dnia
   18 czerwca 2025 r. Niniejszy dokument stanowi tekst jednolity, uwzględniający
   wprowadzone zmiany.
