REGULAMIN I ORDYNACJA WYBORCZA SU XXXI LICEUM OGÓLNOKSZTAŁCĄCEGO IM. ROMANA
INGARDENA

### Rozdział I: POSTANOWIENIA OGÓLNE

#### § 1

Samorząd uczniowski tworzą wszyscy uczniowie szkoły XXXI Liceum
Ogólnokształcącego im. Romana Ingardena w Krakowie należącego do Zespołu Szkół
nr 13 w Krakowie.

#### § 2

Samorząd uczniowski, działający w XXXI Liceum Ogólnokształcącym im. Romana
Ingardena w Krakowie, zwany dalej SU, działa na podstawie Ustawy o systemie
oświaty z dn. 7 IX 1991 r. (Dz.U. z 1991 r., nr 95, poz. 425), Statutu XXXI
Liceum Ogólnokształcącym im. Romana Ingardena w Krakowie oraz niniejszego
Regulaminu.

### Rozdział II: CELE DZIAŁALNOŚCI SU

#### § 3

Do głównych celów działalności SU należą:

1. promowanie i rozwijanie wśród uczniów samorządności na rzecz podejmowania
   wspólnych decyzji w sprawach szkoły,
1. przedstawianie dyrektorowi, radzie pedagogicznej oraz radzie rodziców
   wniosków, opinii i potrzeb uczniów we wszystkich sprawach szkoły,
1. zwiększanie aktywności uczniowskiej, rozwijanie zainteresowań uczniów i
   realizowanie własnych pomysłów dla wspólnego dobra,
1. promowanie wiedzy na temat praw uczniów i czuwanie nad ich przestrzeganiem,
1. organizowanie i zachęcanie uczniów do działalności kulturalnej, oświatowej,
   sportowej, rozrywkowej, naukowej w szkole,
1. reprezentowanie działalności SU przed dyrektorem, radą pedagogiczną, radą
   rodziców i innymi organami.

### Rozdział III: OPIEKUN SU

#### § 4

Opiekę nad pracą SU sprawuje Opiekun SU wybierany na kadencję trwającą 3 lata.

#### § 5

Opiekuna SU wybiera ogół uczniów w szkole. Wybory Opiekuna SU są równe, tajne,
bezpośrednie, powszechne. Prawo kandydowania przysługuje wszystkim nauczycielom.

#### § 6

Opiekun SU wspomaga jego działalność poprzez:

1. wsparcie SU w sprawach merytorycznych i organizacyjnych,
1. inspirowanie uczniów do działania,
1. pośredniczenie w relacjach SU z dyrektorem oraz radą pedagogiczną. Rozdział
   IV: ORGANY SU – KOMPETENCJE, ZADANIA, STRUKTURA.

### Rozdział IV: ORGANY SU – KOMPETENCJE, ZADANIA, STRUKTURA.

#### § 7

Do wybieralnych organów SU należą:

1. Przewodniczący Samorządu Uczniowskiego – organ wykonawczy.
2. Rada Samorządów Klasowych – organ uchwałodawczy i opiniodawczy.
3. Zarząd Samorządu Uczniowskiego – organ wspomagający Przewodniczącego SU.
   Kadencja organów SU trwa 1 rok szkolny. Funckji Przewodniczącego SU nie można
   łączyć z funkcją przedstawiciela w Radzie Samorządów Klasowych oraz członka
   Zarządu SU.

#### § 8

Rada Samorządów Klasowych (RSK):

1. Radę Samorządów Klasowych, zwaną dalej RSK, tworzą przedstawiciele samorządów
   wszystkich klas w szkole.
1. W skład RSK z każdej klasy wchodzą:
   a) Przewodniczący klasy,
   b) Wiceprzewodniczący klasy,
   c) Skarbnik klasy.
1. Członkowie samorządów klasowych są wybierani w wewnętrznych, klasowych
   głosowaniach organizowanych i nadzorowanych przez wychowawcę danej klasy.
1. W przypadku nieobecności członka RSK na posiedzeniu może on wyznaczyć na
   swoje miejsce zastępstwo (jedna osoba na jednego nieobecnego członka), o czym
   jest zobowiązany poinformować Przewodniczącego SU przed rozpoczęciem
   posiedzenia Rady.
1. Obrady Rady Samorządów Klasowych zwoływane są przez Przewodniczącego SU
   lub na żądanie co najmniej połowy członków RKS przynajmniej raz na kwartał.

#### § 9

Do obowiązków Rady Samorządów Klasowych należy:

1. uczestnictwo w pracach Rady Samorządów Klasowych i realizacja celów SU,
1. stosowanie się w swojej działalności do wytycznych Zarządu SU lub dyrektora,
1. troska o wysoki poziom organizacyjny i dobrą atmosferę podczas pracy SU,
1. włączanie uczniów w ogólnoszkolne działania Zarządu SU.

#### § 10

Do kompetencji Rady Samorządów Klasowych należy:

1. współpraca z Zarządem SU i Opiekunem SU,
1. zatwierdzanie kandydatów na członków Zarządu SU, nominowanych przez
   Przewodniczącego SU,
1. opiniowanie planu działań i konkretnych inicjatyw Zarządu SU,
1. zgłaszanie propozycji działań dla Zarządu SU,
1. kontrolowanie zgodności działań Zarządu SU z niniejszym Regulaminem oraz
   Statutem Szkoły
1. rozpatrywanie i opiniowanie semestralnych i rocznych sprawozdań
   Przewodniczącego SU z działalności SU i innych spraw wniesionych przez
   członków Zarządu SU pod obrady.

#### § 11

Do kompetencji Zarządu SU należy:

1. koordynowanie, inicjowanie i organizowanie działań uczniowskich,
1. opracowanie rocznego planu działania SU,
1. identyfikacja potrzeb uczniów i odpowiadanie na te potrzeby,
1. przedstawianie dyrektorowi, radzie pedagogicznej, radzie rodziców wniosków,
   opinii, sugestii członków SU, Obrady Zarządu SU zwoływane są przez
   Przewodniczącego Zarządu SU lub na żądanie co najmniej połowy członków
   Zarządu SU lub Opiekuna SU przynajmniej raz w miesiącu.

#### § 12

Do obowiązków członków Zarządu SU należy:

1. uczestnictwo w pracach Zarządu SU i realizacja celów SU,
1. stosowanie się w swojej działalności do wytycznych dyrektora,
1. uwzględnianie w swojej działalności potrzeb uczniów,
1. troska o wysoki poziom organizacyjny i dobrą atmosferę podczas pracy SU,
1. włączanie uczniów w ogólnoszkolne działania Zarządu SU.

#### § 13

Zarząd SU składa się z:

1. Zarząd Samorządu Uczniowskiego, zwany dalej Zarządem SU, jest powoływany w
   celu wspierania Przewodniczącego SU w realizacji jego zadań.
   W skład Zarządu SU wchodzą obligatoryjnie:
   a) Wiceprzewodniczący SU,
   b) Rzecznik Praw Ucznia.
1. Na wniosek Przewodniczącego SU lub RSK, w zależności od potrzeb, mogą zostać
   powołane dodatkowe, opcjonalne stanowiska, w tym Sekretarz i Skarbnik.
1. Kandydatów na wszystkie stanowiska w Zarządzie nominuje Przewodniczący SU,
   a zatwierdza ich RSK w głosowaniu. Szczegółowa procedura została określona
   w ROZDZIAŁ V, Część D: Tryb Powoływania Zarządu Samorządu Uczniowskiego.

#### § 14

Przewodniczący SU:

1. kieruje pracą Zarządu SU,
1. nominuje kandydatów na członków Zarządu SU i przedstawia ich do zatwierdzenia
   Radzie Samorządów Klasowych,
1. reprezentuje SU wobec dyrektora szkoły, rady pedagogicznej, rady rodziców
   oraz innych organizacji,
1. przedstawia uczniom, dyrektorowi, radzie pedagogicznej, radzie rodziców plan
   pracy Zarządu SU oraz sprawozdanie końcowe z działalności SU,
1. zwołuje i przewodniczy zebraniom Zarządu SU oraz Rady Samorządów Klasowych,
1. podczas każdego z zebrań Zarządu SU oraz Rady Samorządów Klasowych wskazuje
   inna osobę sporządzającą notatkę z obrad, która zostaje dodana do archiwum
   dokumentacji SU.

#### § 15

Podział obowiązków i zadań w poszczególnych obszarach (sekcjach) działań stałych
członków Zarządu SU zostaje ustalony na pierwszym posiedzeniu Zarządu.

#### § 16

1. Organy SU, w tym RSK, podejmują decyzje zwykłą większością głosów w obecności
   co najmniej połowy członków uprawnionych do głosowania.
1. Decyzje organów SU mogą być uchylone przez dyrektora szkoły, gdy są sprzeczne
   z prawem lub statutem szkoły.

### ROZDZIAŁ V: ORDYNACJA WYBORCZA

#### Część A: Postanowienia Ogólne

#### § 17

1. Niniejsza ordynacja określa tryb wyboru i powoływania organów Samorządu
   Uczniowskiego (SU), którymi są:
   a) Przewodniczący Samorządu Uczniowskiego,
   b) Rada Samorządów Klasowych,
   c) Zarząd Samorządu Uczniowskiego,
   d) Opiekun Samorządu Uczniowskiego.
2. Wybory **Przewodniczącego SU** oraz **Opiekuna SU** są powszechne, równe,
   bezpośrednie i odbywają się w głosowaniu
   tajnym.
3. Członkowie **Rady Samorządów Klasowych** wybierani są w wyborach klasowych.
4. Członkowie **Zarządu SU** są powoływani w trybie nominacji i zatwierdzenia.

#### § 18

Wybory powszechne na stanowisko Przewodniczącego SU oraz Opiekuna SU odbywają
się raz w roku szkolnym, nie później niż do 10 października.

#### § 19

1. Za przygotowanie i przeprowadzenie wyborów powszechnych odpowiada Uczniowska
   Komisja Wyborcza (UKW).
2. UKW składa się z co najmniej 8 uczniów, którzy w danym roku szkolnym nie
   kandydują na stanowisko Przewodniczącego SU. Członkowie UKW powinni pochodzić
   z różnych klas.
3. Skład UKW ogłasza ustępujący Przewodniczący SU w porozumieniu z Opiekunem SU,
   co najmniej 3 tygodnie przed wyznaczonym terminem wyborów.
4. Do zadań UKW należy w szczególności:
   a) ogłoszenie terminu wyborów i zasad zgłaszania kandydatur,
   b) przyjmowanie i weryfikacja zgłoszeń od kandydatów na Przewodniczącego SU
   oraz na Opiekuna SU,
   c) ogłoszenie ostatecznej listy kandydatów,
   d) nadzór nad przebiegiem kampanii wyborczej,
   e) przygotowanie i przeprowadzenie głosowania, w tym przygotowanie kart do
   głosowania, list wyborców i lokalu wyborczego,
   f) obliczenie głosów, sporządzenie protokołu z wyborów i ogłoszenie wyników,
   g) rozpatrywanie ewentualnych skarg na przebieg wyborów.
5. Członkowie UKW w dniu wyborów są zwolnieni z zajęć lekcyjnych.

#### Część B: Wybory Przewodniczącego Samorządu Uczniowskiego i Opiekuna Samorządu Uczniowskiego

#### § 20

1. Czynne prawo wyborcze (prawo do głosowania) w wyborach na Przewodniczącego SU
   posiadają wszyscy uczniowie szkoły.
2. Bierne prawo wyborcze (prawo do kandydowania) na stanowisko Przewodniczącego
   SU posiada każdy uczeń szkoły.

#### § 21

1. Kandydat na Przewodniczącego SU musi złożyć do UKW listę zawierającą co
   najmniej 10 podpisów poparcia, zebranych od uczniów z co najmniej 3 różnych
   klas.
2. Listy z podpisami kandydaci składają do UKW w terminie przez nią wyznaczonym,
   nie później jednak niż 14 dni przed dniem wyborów.
3. Po weryfikacji zgłoszeń UKW niezwłocznie publikuje ostateczną listę
   kandydatów, co uprawnia ich do rozpoczęcia kampanii wyborczej.

#### § 22

1. Prawo kandydowania na Opiekuna SU posiada każdy nauczyciel szkoły.
2. Nauczyciele chętni do pełnienia funkcji Opiekuna SU zgłaszają swoją
   kandydaturę do UKW w terminie przez nią wyznaczonym.
3. Wybory Opiekuna SU odbywają się w tym samym dniu i na tych samych zasadach co
   wybory Przewodniczącego SU.

#### § 23

Kampania wyborcza trwa od dnia ogłoszenia listy kandydatów przez UKW do dnia
poprzedzającego wybory. Prowadzenie kampanii w dniu wyborów jest zabronione (
cisza wyborcza). Prowadząc kampanię wyborczą kandydaci nie mogą naruszać
dobrego imienia innych osób ani wykorzystywać szkolnej infrastruktury bez zgody
dyrektora szkoły.

#### § 24

Zasady przeprowadzenia wyborów są następujące: Wybory odbywają się w wyznaczonym
przez Uczniowską Komisję Wyborczą terminie w czasie od 20 minut przed
rozpoczęciem pierwszej lekcji do 20 minut po zakończeniu ostatniej lekcji w
danym dniu, w trakcie przerw oraz zajęć lekcyjnych. Wybory odbywają się w
specjalnie na ten cel wyznaczonym pomieszczeniu (osobna sala lub wydzielona
część korytarza) – lokalu wyborczym. Lokal wyborczy powinien umożliwiać oddanie
głosu w warunkach tajności. W lokalu wyborczym przez cały okres trwania wyborów
znajdują się: min. 2 członkowie Uczniowskiej Komisji Wyborczej, karty do
głosowania, listy wyborców, zaplombowana urna z głosami. Uczniowska Komisja
Wyborcza przygotowuje listy wyborców na podstawie aktualnej listy uczniów i
uczennic szkoły. Na liście znajdują się: imię, nazwisko, miejsce na odręczny
podpis. Przed rozpoczęciem wyborów Uczniowska Komisja Wyborcza drukuje karty do
głosowania w liczbie odpowiadającej liczbie uczniów szkoły. Każda karta do
głosowania powinna być opatrzona pieczęcią szkoły. Na kartach do głosowania
nazwiska kandydatów do Zarządu Samorządu Uczniowskiego oraz na Opiekuna
Samorządu Uczniowskiego umieszczone są w kolejności alfabetycznej. Głosowanie
dokonuje się poprzez stawienie się przed Uczniowską Komisją Wyborczą w
określonym miejscu i terminie, przedstawienie legitymacji uczniowskiej członkom
Komisji, złożenie podpisu na liście wyborców oraz wypełnienie kart do głosowania
wg instrukcji na niej zamieszczonej i wrzucenie karty do urny wyborczej. Jeden
wyborca głosuje poprzez postawienie jednego znaku X (dwóch krzyżujących się
linii) w polu po lewej stronie nazwiska kandydata do Rady Samorządu
Uczniowskiego oraz jednego znaku X w polu po lewej stronie nazwiska kandydata na
Opiekuna Samorządu Uczniowskiego. Za głos nieważny uznaje się ten, w którym na
karcie znak „X” postawiono przy więcej niż jednym nazwisku kandydata do Rady
Samorządu Uczniowskiego lub na Opiekuna Samorządu Uczniowskiego oraz jeżeli na
karcie nie postawiono żadnego znaku „X”.

#### § 25

Liczenie głosów odbywa się według poniższej procedury Po zakończeniu głosowania
członkowie Uczniowskiej Komisji Wyborczej otwierają urnę z głosami i dokonują
przeliczenia znajdujących się w niej kart do głosowania. Liczbę kart do
głosowania porównuje się z liczbą podpisów złożonych na liście wyborców. Jeśli
obie liczby zgadzają się, można przejść do liczenia głosów oddanych na
poszczególnych kandydatów. Uznanie głosu za nieważny wymaga akceptacji
wszystkich członków UKW obecnych przy liczeniu głosów. Wyniki liczenia głosów
Uczniowska Komisja Wyborcza spisuje w protokole zawierającym następujące
informacje: liczba osób uprawnionych do głosowania:, liczba wydanych kart do
głosowania:, liczba głosów ważnych:, liczba głosów nieważnych:, liczba głosów
oddanych na poszczególnych kandydatów:, Wyniki liczenia głosów wraz z informacją
o tym, kto został członkiem Rady Samorządu Uczniowskiego i Opiekunem, Uczniowska
Komisja Wyborcza publikuje na szkolnej tablicy ogłoszeń oraz stronie
internetowej szkoły.

#### § 26

Osoba z największą liczbą głosów zostaje Przewodniczącym Samorządu
Uczniowskiego. Opiekunem Samorządu Uczniowskiego zostaje nauczyciel,
który otrzymał największą liczbę głosów.

#### § 27

Kadencja Przewodniczącego i Zarządu Samorządu Uczniowskiego trwa od dnia
ogłoszenia wyników wyborów do dnia ogłoszenia wyników kolejnych wyborów.

#### Część C: Wybory do Rady Samorządów Klasowych (RSK)

#### § 28

1. Członkowie Rady Samorządów Klasowych (Przewodniczący, Wiceprzewodniczący i
   Skarbnik klasy) wybierani są w każdej klasie w odrębnych, tajnych wyborach.
2. Wybory w klasach organizują i nadzorują wychowawcy klas. Wybory powinny odbyć
   się nie później niż do końca września każdego roku szkolnego.
3. Wyniki wyborów klasowych wychowawcy przekazują niezwłocznie Opiekunowi SU.

#### Część D: Tryb Powoływania Zarządu Samorządu Uczniowskiego

#### § 29

1. Nowo wybrany Przewodniczący Samorządu Uczniowskiego jest zobowiązany, w
   terminie 14 dni od dnia ogłoszenia wyników wyborów, zwołać pierwsze
   posiedzenie Rady Samorządów Klasowych w celu powołania Zarządu SU.

2. Procedura powoływania Zarządu opiera się na następujących zasadach:
   a) **Nominacja:** Przewodniczący SU nominuje kandydatów na poszczególne
   stanowiska w Zarządzie, w tym na stanowiska obowiązkowe: Wiceprzewodniczącego
   SU oraz Rzecznika Praw Ucznia. Kandydatem może być każdy uczeń szkoły, który
   wyrazi na to zgodę.
   b) **Zatwierdzenie:** Rada Samorządów Klasowych głosuje nad zatwierdzeniem
   każdej przedstawionej kandydatury oddzielnie. Głosowanie w sprawach
   personalnych jest co do zasady tajne.
   c) **Powołanie:** Kandydat zostaje powołany na stanowisko w Zarządzie z
   chwilą uzyskania akceptacji RSK.

3. Do zatwierdzenia kandydata i jego powołania na stanowisko wymagane jest
   uzyskanie zwykłej większości głosów przy obecności co najmniej połowy
   członków RSK uprawnionych do głosowania (kworum).

4. W przypadku nieuzyskania przez nominowanego kandydata wymaganej większości
   głosów, Przewodniczący SU i RSK mogą przedstawić nową kandydaturę na to
   stanowisko na następnym posiedzeniu RSK zwołanym w tym celu, które powinno
   odbyć się nie później niż w ciągu 7 dni.

5. Cały skład Zarządu, obejmujący co najmniej stanowiska obowiązkowe, powinien
   zostać powołany w terminie do 30 dni od dnia wyborów Przewodniczącego SU. W
   przypadku niedotrzymania tego terminu, Opiekun SU w porozumieniu z Dyrektorem
   Szkoły podejmuje działania mediacyjne.

#### Część E: Postanowienia Końcowe

#### § 30

Mandat Przewodniczącego Samorządu Uczniowskiego i członka Zarządu Samorządu
Uczniowskiego wygasa w wypadku:

1. rezygnacji,
1. końca kadencji,
1. ukończenia nauki w szkole.

Mandat Opiekuna Samorządu Uczniowskiego wygasa w razie:

1. rezygnacji,
1. końca kadencji,
1. odwołania decyzją dyrektora szkoły lub rady pedagogicznej.

Jeśli wygaśnięcie mandatu następuje w trakcie kadencji:

1. w miejsce stałych członków Rady Samorządu Uczniowskiego – Przewodniczący
   Samorządu Uczniowskiego w porozumieniu z RSK powołuje osoby pełniące ich
   obowiązki na czas określony lub przeprowadza uzupełniające zwołanie RSK,
1. w przypadku Przewodniczącego Rady Samorządu Uczniowskiego – na czas określony
   obowiązki Przewodniczącego pełni Wiceprzewodniczący lub przeprowadza się
   uzupełniające wybory powszechne,
1. w przypadku wygaśnięcia mandatu Opiekuna Samorządu Uczniowskiego – Rada
   Samorządu Uczniowskiego w ciągu miesiąca od chwili wygaśnięcia mandatu
   przeprowadza uzupełniające wybory powszechne, a w tym czasie obowiązki
   Opiekuna pełni tymczasowo dyrektor szkoły.

### Rozdział V: POSTANOWIENIA KOŃCOWE – TECHNICZNE

#### § 31

1. Zmiany Regulaminu SU mogą być dokonywane podczas wspólnych obrad Rady
   Samorządów Klasowych i Zarządu SU.
2. Wniosek o zmianę Regulaminu może złożyć Przewodniczący SU, Opiekun SU,
   Dyrektor Szkoły lub co najmniej połowa członków Zarządu SU lub Rady
   Samorządów Klasowych. Uchwała o zmianie Regulaminu wchodzi w życie po upływie
   2 tygodni od daty jej podjęcia.
3. Regulamin w pierwotnej wersji został uchwalony przez Komitet Założycielski SU
   w dn. 31 października 2019 r. i wszedł w życie z dn. 12 listopada 2019 r.
4. Zmiany do niniejszego regulaminu, na wniosek Przewodniczącego Samorządu
   Uczniowskiego, Zarządu SU i Rady Samorządów Klasowych, zostały uchwalone dnia
   18
   czerwca 2025 r. Niniejszy dokument stanowi tekst jednolity, uwzględniający
   wprowadzone zmiany.